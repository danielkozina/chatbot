Jak pozycjonować blog? SEO dla bloga krok po kroku
24 maja 2019
Początki blogosfery w Polsce sięgają kilkunastu lat wstecz, gdy pierwsze osoby zakładały swoje internetowe pamiętniki na
darmowych platformach. Od tego czasu wiele się zmieniło – zarówno w kwestii prowadzenia, jak i pozycjonowania blogów w
Google. Z biegiem lat algorytmy wyszukiwarek stały się bardziej wymagające, utrudniając blogerom uzyskanie dobrych
pozycji. Jak więc wybić się na szczyty wyników wyszukiwań i zagwarantować sobie pierwsze miejsce w Google? Poniżej
wyjaśniam w kilku prostych krokach jak pozycjonować swój blog.

SEO dla blogera – jakie efekty daje pozycjonowanie?
Blogi stanowią świetne źródło informacji i opinii na wszelakie tematy, a ich autorzy są często rozpoznawalnymi
influencerami w swoich branżach. Grono odbiorców budują nie tylko w social mediach, ale także za pośrednictwem
wyszukiwarki, zgarniając tym samym pokaźny ruch na swojej stronie. To, jakie efekty może dać poprawna optymalizacja
wpisów, zależy przede wszystkim od konkurencyjności danej branży. Dla przykładu zaprezentuję wyniki jednego z prywatnych
blogów.



pozycjonowanie bloga


Powyższy wykres przedstawia liczbę użytkowników pozyskanych z tzw. wyników organicznych na przestrzeni kilku miesięcy od
momentu założenia bloga. Dzięki optymalizacji i użyciu odpowiednich słów kluczowych, w zaledwie pół roku udało się
pozyskać pokaźne grono odbiorców, stosując jedynie podstawowe techniki pozycjonowania, które opisałem poniżej.

Pozycjonowanie i optymalizacja bloga w 15 minut!
Kiedy użytkownik wpisuje w Google zapytanie i kliknie w jeden z wyników, które podrzuci mu wyszukiwarka – oczekuje
konkretnych, wyczerpujących odpowiedzi, by nie musiał szukać już w innym miejscu. Pozycjonowanie wpisu na blogu zacznij
zatem od sprawdzenia, czego szukają Twoi potencjalni czytelnicy. W tym przypadku przydatne będą słowa kluczowe z długim
ogonem (tzw. long-tail keywords), które pozwolą zrozumieć tematykę, jaką powinniśmy podjąć w tekście.

Krok 1: Dobierz odpowiednie słowa kluczowe
Spróbuj wpisać w wyszukiwarce słowo kluczowe najtrafniej opisujące temat wpisu na blogu. Uzyskasz w ten sposób listę
artykułów, z którymi przyjdzie Ci konkurować w wynikach organicznych oraz gotowy zestaw fraz kluczowych do
wykorzystania. Znajdziesz go w podpowiedziach od Google, jak i na samym dole strony, w sekcji “Wyniki podobne do…”.



słowa kluczowe w pozycjonowaniu bloga


Klikając w poszczególne podpowiedzi, otrzymasz kolejne przydatne słowa kluczowe do użycia w tekście. Część z nich będzie
się powielać, lecz trafią się też nowe, unikalne frazy, którymi możesz wzbogacić swój artykuł, aby użytkownicy mogli
łatwiej odnaleźć go w Internecie.



jak dobrać słowa kluczowe do pozycjonowania bloga
Krok 2: Użyj słów kluczowych w tekście
Mając już gotowy zestaw fraz, spróbuj wpleść je w treść wpisu, zachowując przy tym jego naturalność. Pamiętaj, że
docelowym odbiorcą tekstu nie jest robot Google, lecz żywa osoba. Zadbaj, by pozycjonowanie bloga nie zakłóciło odbioru
i doświadczeń użytkownika na stronie. Słowa kluczowe z długim ogonem rozdziel na osobne wyrazy i umieść je w naturalny
sposób w takich elementach jak:

nagłówki pierwszego i drugiego poziomu (H1, H2),
poszczególne akapity i listy wypunktowane,
podpisy oraz atrybuty alt dla obrazów,
odnośniki wewnętrzne do innych wpisów na blogu.
Frazy kluczowe stosuj w formie ścisłej oraz odmienionej. Staraj się zachować umiar – zbyt częste użycie jednego słowa z
punktu widzenia użytkownika będzie błędnym powtórzeniem, Google natomiast może uznać, że przesadzasz z nasyceniem frazy
względem całej treści.

Krok 3: Zadbaj o optymalizację elementów technicznych i odpowiednią długość tekstu
W przypadku każdego tekstu wyróżnić można kilka elementów, o które warto się zatroszczyć przed publikacją.
Funkcjonowanie robotów indeksujących Google w dużej mierze polega na analizie poszczególnych elementów w tekście. Na ich
podstawie algorytm wydaje swoistą ocenę, czy dany artykuł będzie wartościowy dla użytkownika. Optymalizując wpis,
upewnij się, że jego elementy ujęte są w odpowiednich tagach HTML, a sam tekst zachowuje przejrzystą strukturę.

Duże znaczenie ma również jego długość. Zasada “im więcej, tym lepiej” nie zawsze się tutaj sprawdza, dlatego warto
sprawdzić, czy nasz wpis zawiera odpowiednią liczbę słów w porównaniu do pozostałych artykułów znalezionych na dane
słowo kluczowe.

Krok 4: Ustaw odpowiednie metadane
Już za moment będziesz mógł kliknąć przycisk “Opublikuj‘, lecz zanim to zrobisz, pozostała jeszcze jedna istotna rzecz
do zrobienia. Ustawienie elementów title oraz meta description odegra dużą rolę w pozycjonowaniu Twojego wpisu, dlatego
warto byś poświęcił temu kilka minut i dobrze zastanowił się, jakie frazy w nich ująć.

Elementy te sugerują, co powinno pojawić się w wynikach wyszukiwania, gdy Google wyświetli Twój wpis. Jeżeli korzystasz
z systemu zarządzania treścią (CMS) WordPress, możesz zainstalować jedną z wtyczek, które pozwalają edytować metadane, a
często też posiadają inne opcje pomocne w pozycjonowaniu bloga. Popularną wtyczką jest Yoast SEO, która dodatkowo
podpowie Ci, co warto zmienić czy ulepszyć w danym artykule.

ustawianie meta danych


Zadbaj o to, by zarówno tytuł, jak i opis danego wpisu zawierał frazy kluczowe, które wybrałeś w kroku pierwszym.
Zachowaj naturalność i zachęć użytkownika do kliknięcia w Twój link. Wypisanie słów kluczowych po przecinku nie pomoże,
a nawet zaszkodzi pozycjonowaniu. W przypadku blogów, świetnie sprawdzają się tytuły w formie poradnikowej,
rozpoczynające się od “Jak…” lub też wyliczenia, np. “5 sposobów na…”.

Krok 5: Ustaw przyjazny adres URL
Jeżeli korzystasz z systemu WordPress, masz możliwość łatwej edycji adresu URL każdego wpisu. Przed publikacją zadbaj o
to, by adres był przyjazny dla użytkownika, a więc nie zawierał przypadkowych ciągów liczb i liter.

Końcówka adresu w postaci “/blog/post-5467” nie jest zbyt przyjemna dla oka. Niewiele też mówi robotom indeksującym.
Dużo lepszym rozwiązaniem będzie skonstruowanie przyjaznych adresów URL dla wpisów na blogu, np.:

https://www.grupa-tense.pl/blog/10-podstawowych-zasad-pisania-firmowego-bloga/

Korzystając z WordPressa, możesz za pomocą kilku kliknięć ustawić przyjazne adresy, przechodząc do sekcji Ustawienia ->
Bezpośrednie odnośniki. Wśród opcji znajdziesz tam m. in. automatyczne konstruowanie odnośnika na podstawie tytułu
wpisu. Możesz też ustawić własny format URL, używając odpowiednich zmiennych.

wordpress pozycjonowanie bloga
Krok 6: Linkowanie wewnętrzne
Pozycjonowanie bloga nie kończy się wraz z opublikowaniem wpisu. Kiedy tekst będzie gotowy, odpowiednio sformatowany i
nasycony frazami kluczowymi, a metadane uzupełnione, możesz umieścić go na stronie. Nie wylogowuj się jednak z panelu
zarządzania. Odnajdź starsze, powiązane tematycznie artykuły na swoim blogu i umieść w nich odnośnik do nowego wpisu.
Linkowanie wewnętrzne pozwala zarówno użytkownikom, jak i robotom wyszukiwarki Google na swobodne poruszanie się
pomiędzy poszczególnymi podstronami.

Podsumowanie – jak mierzyć efekty pozycjonowania bloga?
Kiedy nauczysz się, jak pozycjonować swój blog, będziesz potrzebował narzędzi, które pozwolą zmierzyć efekty
przeprowadzonych działań. Czy SEO dla Twojego bloga działa, wywnioskujesz na podstawie statystyk, które uzyskasz dzięki
narzędziom takim jak Google Analytics oraz Google Search Console. W kilku prostych krokach, które opisaliśmy na naszym
blogu, zainstalujesz je na swojej stronie, zyskując dostęp do danych m. in. na temat odsłon poszczególnych wpisów oraz
ilości kliknięć, jakie zebrały one w Google. Po kilku tygodniach porównaj dane sprzed i po przeprowadzeniu
optymalizacji.

Wspinaczka na pierwsze pozycje w Google to często mozolna praca, która wymaga cierpliwości i zaangażowania blogera.
Budując jednak stopniowo swój autorytet w oczach wyszukiwarki, pozycjonowanie kolejnych wpisów będzie łatwiejsze. Czym
więcej bowiem dobrze zoptymalizowanych, wartościowych treści z Twojego bloga zaindeksuje Google, tym większym zaufaniem
go obdarzy. Postępując zgodnie ze wskazówkami, które opisałem powyżej, masz szansę zbudować duże grono czytelników
pozyskanych z naturalnych wyników wyszukiwań. Zadbaj więc, by optymalizacja Twojego bloga była na jak najwyższym
poziomie, a treść wpisów na tyle merytoryczna, by zachęcić czytelników do powrotu.